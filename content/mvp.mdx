---
title: "Fikrini Nasıl Ürüne Çevirirsin?"
publishedAt: "2024-09-06"
summary: "Girişimciler için MVP teriminin önemi."
---


Herkesin aklına bir girişim fikri gelmiştir. Kimileri hayallerini hayata geçirmek ister, kimileri gözlemledikleri bir probleme çözüm sunmak ister. Herkesin bir zamanlar ürüne çevirmek istediği bir fikri olmuştur. Peki bu fikirleri hayata geçiren kaç kişi var?

Kaç kişi aklına gelen bu fikirleri not edip, analiz edip, market araştırması yapıp, MVP geliştirme aşamasına geliyor? Hepimizin hemfikir olacağı gibi bunu yapanlar %1’lik bir kesim.

Peki bu %1’i geri kalan %99’dan ayıran şey nedir? Onlarda olup da büyük bir çoğunlukta olmayan şey ne olabilir? Ya da tam tersini soralım:

Çoğunluk nerede yanlış yapıyor?
Benim de yaşadığım ve etrafımda gözlemlediğim en büyük yanlışların başında mükemmelliyetçilik ve başarısız olma korkusu geliyor. Eğer bir şey yapıyorsak bunun mükemmel olması gerekir. Büyük bir lansman yapmalıyız, her şeyimizin eksiksiz olması gerekir ve ürünümüz en optimal durumda olmalıdır. Örneğin aklıma bir app fikri geldiğinde bunun en ince ayrıntısına kadar tasarımını yapıp hemen kodlamaya geçmeli ve en kısa sürede bu kodu tamamlamalıyım. Sonrasında hemen kurumsal bir kimliğe bürünüp büyük bir lansman ile bu ürünümü duyurmalıyım çünkü başarısız olmak gibi bir şansım yok.

Yukarıdaki senaryo bir fikirin nasıl ürüne dönüştürelemeyeceğinin kısa bir hikayesi. Bu yazıyı okuyan herkes en azından 1 defa bu hikayenin ana karakteri olduğuna eminim. Peki bu hikayeyi nasıl değiştirebiliriz? Bu hikayenin mutlu sonununu nasıl yazabiliriz?

Lise yıllarımdan beri girişimcilik ile ilgili kitaplar okuyorum, podcastlar dinliyorum. Tükettiğim bu içeriklerin hepsinde bahsi geçen fakat o zamanlar pek dikkat etmediğim bir terim var: MVP.

MVP yani Minimum viable product, bir ürünün kullanıcıya sunulabilecek minimum gereksinimlerini karşılamasıdır. Yani siz bir ulaşım aracı geliştirmek istediğiniz bir bisiklet sizin için bir MVP olabilir.


MVP

Bu terim neden bu kadar önemli?
Bir ürün geliştirdiğimizde bizim yaptığımız şey aslında bir soruna çözüm sunmaktır. Aklımıza bir ulaşım aracı geliştirme fikri geldiğinde aslında biz insanların yürüyerek yapamadığı şeyleri yapabilmelerini sağlayan bir çözüm sunmuş oluyoruz. Geliştirdiğimiz bu çözümün gerçekten çalışıp çalışmadığını, insanlar tarafından talep görüp görmediğini anlamanın güzel yolu ise bir MVP geliştirmektir. Yani bir bisiklet yapıp bunun insanlar tarafından rağbet gördüğünü bildikten sonra ürünümüzü geliştirip, bir araba yapabiliriz.

Eğer siz gözlemlediğiniz bu soruna direkt araba üreterek çözüm getirmeye başlarsanız muhtemelen bu fikriniz asla hayata geçemeyecektir. Çünkü kimse tek başına bir araba geliştiremez. Büyük bir motivasyonla geliştirmeye başlasa bile çok fazla zaman maliyetine sebep olacağından ötürü projeyi terk eder.

Mühendislik önündeki en büyük tuzak, olmayan bir şeyi optimize etmeye çalışmaktır.

-Elon Musk

Bu tuzağa düşmemek için, fikirlerinizi bir ürüne çevirmek için, fikirlerinizin en basit halini hayata geçirin ve insanlarla iletişime geçin. Onları ürünlerinizi kullanmaya ikna edin ve onların geri dönüşleri doğrultusunda ürünlerinizi geliştirin. Bunun uzun vadeli bir plan olduğunu ve başarısız olmanın size bir çok şey öğreteceğini unutmayın. Kimsenin ilk ürünü mükemmel başarıya ulaşmadı. Fakat başarıya ulaşanlar durmadan geliştirmeye devam edip tekrardan ayağa kalkabilenler oldu.

Eskiden ne yapıyorsam onu yapmaya devam ediyorum. Fakat bu sefer başarılı oluyorum. Çünkü bazı şeyleri daha iyi anladım ve bu yazının amacı da bunları size aktarabilmek. Bu konuda beni aydınlatan ve herkesin okuması gereken o mükemmel kaynağı paylaşarak yazımı sonlandırıyorum. Buraya kadar okuduğunuz için teşekkür ederim.

Do Things that Don’t Scale

www.paulgraham.com/ds.html

Fikirlerinizi sizden başkası hayata geçiremeyecek. Başlama cesaretini gösterin ve başladıktan sonra devam ettirecek disiplini gösterin. Bu sizi başarıya götürecektir.


